#Ballade du bon conseil by Francois Villon
    Hommes failliz, bersaudez de raison,
    Desnaturez et hors de congnoissance,
    Desmis du sens, comblez de desraison,
    Folz abusez, plains de descongnissance,
    Qui procurez contre vostre naissance,
    Vous subzmettans a detestable mort
    Par lascheté, las! Que ne vous remort
    L'orribleté qui a honte vous maine?
    Voyez comment maint jeunes homs est mort
    Par offenser et prendre autruy demaine.

    Chascun en soy voye sa mesprison!
    Ne nous vengons, prenons en pacïence:
    Nous cognoissons que ce monde est prison
    Aux vertureux franchis d'impacïence.
    Batre, rouiller, pour ce n'est pas scïence;
    Tollir, ravir, piller, meurtrier a tort:
    De Dieu ne chault, trop de verité se tort
    Qui en telz faitz sa jeunesse demaine,
    Dont a la fin ses poins doloreux tort,
    Par offenser et prendre autruy demaine.

    Que vault piper, flater, rire en trayson,
    Quester, mentir, affermer sans fïance,
    Farcer, tromper, artifier poison,
    Vivre en peché, dormir en deffïance
    De son prouchain sans avoir confïance?
    Pour ce conclus: de bien faisons effort,
    Reprenons cueur, ayons en Dieu confort;
    Nous n'avons jour certain en la sepmaine.
    De noz maulx ont noz parens le ressort,
    Par offenser et prendre autruy demaine.

    Vivons en paix, exterminons discort;
    Ieunes et vieulx, soyons tous d'ung accort:
    La loy le veut, l'appostre ramaine
    Licitement en l'epistre rommaine.
    Ordre nous fault, estat ou aucun port.
    Nottons ces poins, ne laissons le vray port,
    Par offensser et prendre autruy demaine.
